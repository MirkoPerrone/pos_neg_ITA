Lo so, la 750D è ancora meglio (figurarsi la nuovissima 760D), ma con questa 700D mi trovo a casa. Avevo abbandonato le reflex quando si passò dalla pellicola al digitale. Avevo una EOS30 con un bel set di obiettivi e filtri, e una vecchia EOS1000FN che usavo per il bianco e nero. Per una decina d'anni ho guardato il mercato. Ho acquistato un paio di Bridge (che mi hanno davvero soddisfatto, lo ammetto, ma che non erano come le reflex che avevo lasciato). Le prime reflex digitali costavano molto, non avevano recensioni lusinghiere, non mi riuscivo a convincere. Poi mi son stancato... e avevo nostalgia. Sì, la Panasonic FZ100 mi ha regalato grandi soddisfazioni, ma il suo sensore aveva e ha dei limiti, e spesso ci incappavo inesorabilmente. Per cui è giunto il momento. Ho preso questo corpo macchina e già dai primi scatti (ieri sera l'ho messa sotto torchio) devo dire che sono molto contento. E' passato più di un decennio dalla EOS30 a questa EOS 700D ma l'impostazione Canon non è cambiata. Mi son subito sentito a mio agio. I comandi erano dove sapevo che fossero. Certo, molte opzioni sono selezionabili solo attraverso i menù, avrei preferito avere un tastino che mi permettesse di scegliere direttamente il modo di misurazione dell'Autofocus (Valutativo, Parziale, a Spot, Centrato), ma là dove era sulla EOS30, ora c'è il pulsante del Live View. Poco male. Il resto è tutto al suo posto. La macchina è solida, ha il giusto peso (a me non piace che siano troppo leggere), ha dimensioni discrete, ma non è un peso massimo, e neppure un giocattolo. Funziona bene con i miei 'vecchi' obiettivi. Non sono stabilizzati ma anche in condizioni di luce non proprio eccezionali riesco a fare ottimi scatti (il 200mm diventa 320mm a causa delle dimensioni del sensore). Perdo il grand'angolo (peccato davvero, il vecchio 22-55 era veramente prezioso e di ottima qualità), ma magari sopperirò in futuro acquistando una nuova ottica (devo ancora studiare il manuale... fa le panoramiche? In quel caso forse non avrei bisogno di un'ottica ulteriore!). Avevo letto che in modalità Live View è un pochino più lenta nella messa a fuoco. Confermo... ma non è una situazione tanto tragica (ovvio, se venite da una EOS1D, o una EOS6D, il problema si nota parecchio, ma io che vengo da una Bridge mi trovo di fronte a un bel passo in avanti). Magari approfondirò in futuro e aggiornerò questa recensione. La batteria promette più di 500 scatti con una carica. Ho letto che è meglio portarsi dietro una batteria di scorta... magari opterò per un battery grip. Prima valuto quanti scatti fa, poi decido (e aggiorno questa recensione). E' persino compatibile col vecchio telecomandino a filo che avevo per la EOS30. Peccato che non abbia potuto provare anche l'uso dello SpeedLite perché... mi è morto qualche mese fa :-( Credo di aver detto tutto. Ecco, l'unico dettaglio divertente. Quando mi è arrivato il pacco, la scatola esterna era quella di una EOS700D in kit col 18-55mm IS standard. All'inizio ho pensato che il venditore avesse sbagliato a spedirmi il prodotto. All'interno della scatola, invece, c'era solo quanto ordinato, ovvero il body della fotocamera, e gli accessori fondamentali. Per chi ha lamentato problemi sulla consegna, ricevuta con imballo danneggiato, io ho avuto un imballo perfetto a più strati. Una scatola di cartone bella robusta contenente la confezione originale avvolta in pluriball. Praticamente perfetta. Ottima macchina, la consiglio!
