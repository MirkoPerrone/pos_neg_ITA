Ho comprato e usato Canon da sempre (dalla mitica A1 fino alla 700D di oggi) e quindi il mio giudizio forse non sarà imparziale. Tuttavia, sforzandomi di esserlo, devo dire che questa macchina è la giusta porta di ingresso per giungere alla fotografia semi-professionale o professionale. Il motore autofocus non è velocissimo ma è silenziosissimo, lo schermo touch-screen è utile e pratico, le possibilità di composizione di una foto sono pressoché infinite (dal tutto automatico al tutto manuale), la leggerezza è un altro cavallo di battaglia di questa fotocamera. Se a questo aggiungiamo che la nitidezza delle foto è fenomenale e i filmati in HD fanno invidia alle videocamere (mi raccomando: usare una SD card almeno di classe 10), ho ottenuto la quadratura del cerchio. Si possono scattare foto anche nel famoso formato RAW (ma occupa un barile di spazio!). Il flash incorporato compie egregiamente la sua funzione (per chi non ha grosse ambizioni di ritrattistica) e fornisce una illuminazione molto omogenea al soggetto inquadrato. Sulle ottiche Canon c'è poco da dire: se da tanti anni questo nome è leader di mercato insieme alla Nikon un motivo ci sarà. Una grande macchina fotografica quindi, destinata a chi desidera veramente imparare a fotografare bene. Da comprare ad occhi chiusi.
